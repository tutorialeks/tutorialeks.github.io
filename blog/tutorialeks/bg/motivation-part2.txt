Какъв е проблемът с масовите онлайн курсове

Има много платформи, които предлагат масови онлайн курсове по програмиране на JavaScript, Python, Java, C++ или други. 
Тези курсове са безплатни и целят да открият хората, които имат умения за логическо мислене и програмиране и да ги поканят на работа или да ги изпратят на интервю. 

Пиша толкова уверено, защото самият аз завърших два такива курса по Java през 2006 и 2007-ма година и ме назначиха за Java Developer във Варна. 
Причината да бъда успешен в курса обаче беше, че преди това две години четох книги по програмиране и бях написал десетки малки програмки и игрички за свое удоволствие и вече бях усвоил логиката за писане на функции и организацията на обектно ориентиран код. 
Също така курса тогава беше присъствен и в група от 10 до 16 човека. 
Имаше възможност за някаква доза личен контакт и взаимодействие. 

Проблемът с настоящите масови онлайн курсове е, че лекторът вече няма гледната точка на дете, което нищо не знае. 
Участниците пък се срамуват да задават елементарните въпроси, които са нужни, за да си изградиш добра основа в логиката и протичането на кода. 
И след 5-6 урока вече се строи върху нестабилна основа. 
Няма да коментирам задачите, които искат да се пишат функции, които връщат само текстово решение на задачата и курсистите не знаят, какво е "връщане на данни" и как си взаимодействат функции. 

Имам самочувствието да знам, какво е да се обяснява търпеливо и подробно, като на дете, понеже от 15 години преподавам роботика и програмиране на деца. 
Умея и да правя опростени модели на сложни задачи, така че да се решат по опростен начин, с лесни и разбираеми инструменти. 
Щом усвоите тези инструменти ще ви покажа и как се прави пълното и чисто решение на задачата. 
Преди това обаче ще направим така, че "да запълним дупките на швейцарското сирене", ще попълним пропуските в знанията ви и ще можете уверено да продължите напред ходейки по здрава основа, а не по плаващи пясъци.

Постоянно ще задавам въпроси или ще разяснявам стъпка по стъпка, какво се случва в програмата и защо това, което си мислите, че може да работи дава грешка. 
Имам умението да откривам слепите петна на хората, това което не знаят, че не знаят, и след това да попълним знания и умения чрез подходящи упражнения според интересите на учащия. 
Най-често това са игри, които да се програмират, но и игрите могат да са направени според личните интереси на учащия. 

В резултат на всичко това ще можете да постигнете целите си. 
Какви цели си поставяте ще разберем в първоначалния разговор, в който ще определим нивото ви и дали мога да съм ви полезен. 
А целите ви могат да са най-различни: 
Да вземете изпит по програмиране в университета, 
да напишете курса работа по КСТ, 
да ви помогна да напишете труден модул от дипломната си работа, 
да си направите свой плъгин за майнкрафт, 
да си направите бот, който да фарми ресурси в някоя игра за вас.

Възможностите са безкрайни. 